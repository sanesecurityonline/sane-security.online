---
title: "Често задавани въпроси"
date: 2018-01-13T16:00:18+02:00
slug: faq
faq: true
categories:
 - "permanent"
draft: false
notoc: true
---

## Какво е това?
Sane Security Online (Разумна Сигурност Онлайн) е опит да бъдат събрани на едно
място съвети за това какво е разумно да правим и да не правим online, за да
минимизираме рисковете за сигурността на нашата информация.

## Защо ме интересува?
Различни онлайн услуги са на все по-централно място в ежедневието на
средностатистическия човек. Удобствата и тласъкът на продуктивността, които
получаваме от различни съвременни технологични блага, лесно могат да създадат
впечатлението, че негативи няма. Но не винаги успяваме да осмислим колко
информация за нас всъщност оставяме в тези системи и каква е историята, която тя
разказва когато бъде сглобена с други парчета, които сме оставили из онлайн
пространството. Това прави доброто предпазване на тази информация важно както за
опазване на емоционалния ни комфорт, така понякога и за финансовата, а в някои
случаи дори и физическата ни сигурност.

Това обуславя нуждата да знаем как да ползваме правилно механизмите за сигурност
на различните системи, които ползваме.

## За кого е полезно?
Целта е да се дадат полезна информация и полезни съвети на хора, без значение
от нивото им на техническа грамотност. В идеалния случай всеки човек ползващ
компютър или смартфон в ежедневието си трябва да може да открие тук полезна за
него информация на разбираем и достъпен език.
