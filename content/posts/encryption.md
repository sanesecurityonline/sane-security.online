---
title: "Криптиране"
date: 2018-07-01T11:35:28+03:00
slug: "криптиране"
tags: ["криптиране"]
draft: true
---

Важен елемент от сигурността ни онлайн е криптирането на информация. Всеки малко
или много, поне на базово ниво има относително интуитивно понятие за това какво
е криптирането и приблизително какво ни дава. В продължение на доста дълго време
специалист в областта на информационната компютърна сигурност са подчертавали
нуждата от криптиране на информацията, която се обменя в интернет. За щастие в
последните години криптирането на информация е станало напълно приет стандарт,
като все по-малко са изключенията от правилото всяка комуникация онлайн да е
криптирана, така че само ясно заинтересованите в нея страни да имат достъп до
обменяната информация.

Тази статия има за цел да обясни общите понятия около криптирането, защо ни е
нужно и какви проблеми решава. Темата е доста обширна и с много немаловажни
детайли. По тази причина, този текст е малко по-абстрактен и най-вероятно без
лесно достъпни примери за онагледяване. В няколко други статии ще разгледаме
по-подробно различни видове приложения на криптирането в ежедневното ползване на
онлайн услуги, което би трябвало компенсира липсата на ясни примери в текущия
текст.

## Какво е криптирането?

Криптирането (на български се използват също и думите „шифриране“ и „шифроване“)
е процес, при който текст се трансформира по начин, който подсигурява, че само
определени хора ще могат да прочетат оригиналния текст. Това обикновено се
постига с използването на различни математически алгоритми, които трансформират
групи от символи в други групи от символи, използвайки „ключ“, който указва
специфичния начин, по който да се извърши подмяната. Обратния процес се нарича
декриптиране (аналогично се използват и „дешифриране“ и „дешифроване“).

### Открит и шифрован текст
Текстът съдържащ съществената информация се нарича „открит текст“ ("plaintext" на
английски), а резултатът от криптирането – шифрован текст ("ciphertext" на
английски). Шифрования текст е това, което се изпраща по мрежата до получателя,
който се очаква да има същия или друг, но свързан с използвания за криптирането,
ключ. Така когато шифрования текст стигне при получателя, той може да го
декриптира и да получи открития текст на оригиналното съобщение.

## Защо ни е нужно криптиране в интернет?

Подробностите около това как работи интернет и компютърните мрежи като цяло сами
по себе си са много и не особено тривиални за разбиране. За да схванем защо
криптирането е важно, можем да разгледаме относително повърхностно два важни
аспекта на начина, по който компютрите комуникират помежду си.

---
### Всичко е текст

Когато две устройства комуникират помежду си, в крайна сметка всичката
информация, която си обменят е някакъв вид текст. Понякога това може да е много
сложна текстова репрезентация на данни, които далеч не е интуитивно да си
представим като текст (снимки, видео, 3D модели, аудио файлове). Това е
следствие от техническите подробности за това как работят компютрите. Въпросната
текстова репрезентация много рядко, по-скоро никога, не е полезна „за директна
консумация“ от хора.

### По пътя между две устройства почти винаги има други устройства

Всяка компютърна мрежа се състои от много устройства и обикновено всички те са
свързани по различни, най-често непреки начини. Това ще рече, че за да стигне
информацията от едно устройство до друго (да речем от телефона ни до сървърите
на фейсбук), тя минава през редица други устройства, всяко от които знае на къде
да я препрати, така че в края на краищата да успее да стигне до крайната си цел.
Това означава, че информацията, която изпращаме е достъпна за всички по
веригата, тъй като те трябва да я предадат в посока към получателя.

### On the internet no one knows you're a dog

При комуникацията между два компютъра в мрежа, обикновено не е никак лесно да
сме напълно сигурни кой е изпратил съобщението, дали получателя го е получил
непроменено и дали върнатия отговор не е бил променен по трасето. Това е
резултат именно от факта, че почти никога комуникацията между две устройства не
се случва без посредници и тези посредници имат възможността да подменят
съдържанието на всички изпратени през тях съобщения.

---

Като знаем тези основни характеристики на начина, по който си комуникират
устройства във всякакви компютърни мрежи (включително и в целия глобален
интернет), става малко по-ясно, че без криптиране, всичко което искаме да
изпратим до някого онлайн, няма как да достигне крайната си цел без да бъде
достъпно за четене за посредниците, нужни за предаването му и дори не можем да
сме сигурни, че получената информация е същата като изпратената.


## Как криптирането решава този проблем

### Нужен е ключ за прочитане на информацията
Когато криптираме изпращаната информация, посредниците виждат само шифрирания
текст, от който не могат да извлекат никаква смислена информация без да
притежават правилния ключ. Остава четима само информацията за това, къде искаме
да стигне съобщението, така че посредниците да продължат да знаят на къде да го
препращат докато достигне крайната си цел.
Когато съобщението достигне предназначения си получател, той използва ключа,
който има, за да декриптира съобщението и да получи открития текст.

### Гарантира се автентичността на съобщението
По сходен начин, използвайки друг ключ, изпращачът може да добави информация към
оригиналното съобщение, която служи като верификация, че именно той е изпратил
съобщението. Обикновено тази допълнителна информация се нарича „подпис“, тъй
като има аналогична функция на това да подпишете физически документ. Получателят
може да използва този подпис, за да верифицира, че съобщението не е променено по
трасето от изпращача си до получателя.

---

Често пъти се прави аналогия с пращане на писма без и със пощенски плик. Тази
аналогия има недостатъци, но най-общо казано служи като добър начален начин да
осмислим какво се случва.

 * При изпращане на писмо без плик (аналога на пращане на открит текст по
   мрежата), всеки физически получил писмото (служители в пощенски клонове,
   пощальон и прочее) директно виждат всичко написано в писмото, без значение
   дали искат или не, като дори могат да го променят и няма сигурен начин
   получателя да разбере, че това се е случило.
 * Ако сложим писмото в плик обаче, хората по веригата вече си предават плика,
   на който пише крайния адрес, но не виждат какво пише вътре. Това е напълно
   достатъчно за доставката на писмото, тъй като служебната информация (наричана
   още „мета информация“) за това къде да бъде доставено писмото остава лесно
   достъпна за пощенските служители.

Както споменахме, аналогията има своите недостатъци

 * при физическите писма отварянето на писмото обикновено оставя някаква видима
   следа
 * ако писмото е написано на ръка, флашифицирането на почерк е доста сложна
   задача, т.е. промяната на съдържанието може също да е леснo засечена от
   получателя
 * при електронна комуникация, прочитането или запазването на копие и дори
   подмяната на информация от някой от посредниците обикновено може да стане без
   това да остави видима за получателя следа

---

В различни ситуации, различни видове техники за криптиране решават описаните
по-горе проблеми, като предоставят както защита срещу неоторизирано четене на
предаваната информация, така и гаранции, че полученото съобщение е същото като
изпратеното.
