---
title: "Моделиране на заплахи, или \"За какво да ни пука?\""
date: 2018-01-15T20:44:52+02:00
draft: false
---

Сигурността онлайн е въпрос на баланс на риска. Ако ние сме дали личните си данни на фейсбук, и американското правителство каже "дайте ми данните на Пешо Е. Българин", те ще имат нашите данни. Има закони, които да предотвратяват подобни неща без добра причина, и се работи по писане на нови -- Европейския Съюз бута силно в посока сигурност на данните.

Но го има въпроса "пука ли ми за това?" Практически, по-голям проблем за повечето хора би било някой злонамерен бивш партньор да се докопа до фейсбук паролата и да знае неща за нас, които не искаме да споделяме. Или може би някой познат на познат да забележи, че сме се check-in-нали в чужбина, което значи, че на адреса, на който живеем, няма никой, и може да пробва да го навести с шперц...

"**Моделиране на заплахи**" е похват при проектирането на системи, който се свежда до изброяване на възможните заплахи и на риска от тях. В тази статия, ще разгледаме някои примери, и ще обсъдим как рационално да решим "за какво да ни пука?"

## Какви са възможните заплахи?

Простия отговор е: "какво не искам да се случи?" Няма конкретни граници или изчерпателен списък. Повечето хора имат някакви граници, до които уважават пространството на другите, но ако за момент си сложим "черна шапка" и решим да игнорираме границите:

* Ако си оставя телефона или лаптопа отключени на някакво достатъчно публично
  място, някой може да седне, да отвори браузъра, и да намери всевъзможни
  пароли за достъп до мейл, фейсбук, и дори акаунти за работното място.

* Някой може да открадне телефона ми в градския транспорт.

* По невнимание или от незнание мога да заразя телефона или лаптопа си с вирус,
  който да даде достъп до устройствата ми на създателите на вируса.

* Кадърен и силно мотивиран хакер може да се опита да компрометира мое
  устройство, тъй като аз по някаква причина съм важен.

* Различни държавни и/или международни служби могат да ме таргетират лично, с
  цел да ме компрометират или да разберат информация, до която имам достъп.

За някои от тях се замисляме редовно. Повечето хора не биха оставили пуснат лаптоп на летището, докато изтичат до тоалетна, например, понеже се досещат, че ще е ужасно лесно някой да го вземе и трудно да бъде хванат. Други не са особено интересни за повечето хора -- ако не работите във важна държавна позиция, или не държите служебна информация на личните си компютри/телефони, едва ли ще бъдете нападнати от "силно мотивиран хакер" (тоест, един конкретен човек/група, който си е сложил за цел да ви хакне).

Ето защо си заслужава да помислим **защо** някои от тях са интересни за нас, а други не. И как да преценим **дали** да бъдат интересни за нас.

## Какви са разликите

Едно лесно разделение, което може би стана очевидно от предната секция: разликата между лични данни и служебни данни.

**Лични данни** могат да бъдат съобщения с членове на семейството или приятели, лични снимки, видеа, информация за лични финанси, притежавани имоти и прочее.

**Служебни данни** от друга страна биха били документи за финансови движения на работодателя, различни договори, документи за собственост или документи за вътрешна употреба, описания и планове за проекти.

Доста по-вероятно е да бъдете цел на нападатели, в случай, че имате интересни данни за фирмата. Но и това е доста контекстно зависимо. Ако вирус заключи личните ви данни, с цел плащане на откуп (да, това е нещо, което се случва, казва се "ransomware" и може би ще имаме статия за това), и тези данни се намират само и единствено на този компютър... По един или друг начин ще изгубите нещо ценно за вас.

Важно е да се отбележи: Някой, който получи достъп до **личните** ви данни, може да се докопа до **служебни** такива. Ако някой се сдобие с фейсбук паролата ви, сприятели се с колега във фирмата, и го помоли за някоя парола, нещата ескалират.

## Каква е вероятността на различни заплахи?

Не всички заплахи са еднакво вероятни. Да се опитваме да се защитим срещу абсолютно всичко иска време и пари, и води до разнообразни неудобства.

* **Кражба** или **загуба** на устройство е сравнително вероятна заплаха за
  повечето хора. Начин да се защитим включва криптиране на информацията, и
  поставяне на добър код или парола за достъп. Това е бърза процедура, която
  съвременните устройства често поддържат с лесен за използване интерфейс.

* **Правителствени служби, огромни организации**: Заплахата от правителства
  съществува, и има хора, които имат нужда да се защитават от това. Журналисти
  в репресивни режими, шпиони, лица, които подават сигнали за некоректно
  поведение ("whistleblowers"). За разлика от горния случай, "противниците"
  притежават завидни средства, както технически, така и финансови. Това ще
  рече, че за **поне бегло** ефективна защита от такъв тип заплаха най-вероятно
  би било нужно сравнимо ниво на техническа експертиза. Най-вероятно
  познаването и използването на редица специфични инструменти, прилагане на
  определен тип практики по оперативна сигурност, както и сдобиването с
  конкретен тип устройства, които позволяват значително по-добри нива на
  изолация и контрол над всички аспекти на функционирането им.

Съвсем съвсем на кратко, може да си мислим за следното онагледяване:

![за какво да ни пука](/images/wtgafa.svg)

В горните два случая, защитата от кражба е нещо, което може да постигнем с минимални усилия, и да постигнем ефективен резултат. Защита от правителствени организации бихме постигнали трудно, на голяма финансова и технологична цена, и е малко вероятно някога да имаме нужда от нея.

Може да се говори за ниво на „санитарен минимум“ по адрес на усилията, които полагаме за опазване на информацията си в електронна форма, но със сигурност няма ясен консенсус за това къде точно е това ниво.

Освен за тези, които знаят, че не спадат към средностатистическата категория, границата на допустим риск за повечето хора (според крайно грубите очертания на горната графика) логично би била някъде в този диапазон:

![къде да спре да ни пука](/images/wtgafa-boundaries.svg)

## Лесните решения

За щастие, в днешно време все повече и повече компании наблягат на имплементирането на различни видове предпазни мерки срещу най-вероятните видове заплахи. Повечето съвременни устройства поддържат някакъв тип криптиране на цялото си запаметяващо устройство (Full Disk Encryption), а онлайн услугите все по-масово имплементират двуфакторни форми на идентификация (2-Factor Authentication).

Тези инструменти се усъвършенстват непрекъснато и тяхната използваемост се подобрява постоянно. Това ги прави все по-достъпни и ефективни начини да защитаваме дигиталната си информация в различни потенциално опасни ситуации и да гарантираме, че до нея имаме достъп само ние и хората, които искаме да имат достъп.
