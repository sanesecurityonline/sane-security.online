---
title: "Как да предпазим телефона си"
slug: "как да предпазим телефона си"
date: 2018-01-20T18:36:49+02:00
draft: false
---

Едно от най-важните устройства, които притежават хората в последните години е
мобилния телефон. Мобилните телефони са устройства даващи достъп до редица
аспекти от личния живот на собственика си, някои от които много лични. Понякога
телефонът може да бъде инструмент за достъп включително и до финансовите
инструменти на притежателя си, банкови сметки, кредитни карти и прочее. Не
винаги това е очевидно дори за самия собственик на устройството, или поне не
винаги собственика мисли за устройството си като за толкова основен елемент от
личното си пространство.

При мобилните телефони, както и при всичко останало, нивото на потенциални
опасности за сигурността обикновено расте правопропорционално на броя възможни
функции. Това ще рече, че колкото по-умни и по-можещи са мобилните ни
устройства, толкова повече възможни, макар и честно не тривиални за откриване,
за начините да бъдат компрометирани.

# Защо да предпазваме телефона си В поста за моделиране на заплахи в секцията
„[Какви биха били щетите]({{< relref "threat-modeling.md#какви-биха-били-щетите"
>}})“ споменахме, че едни и същи заплахи могат да имат различна тежест според
това кой е обекта им. В случая на мобилните телефони, най-вероятно е щетите от
нелегитимен достъп да са много сериозни.

Най-вероятно на мобилния си телефон сте постоянно вписани в някои социални
мрежи, имате лесен достъп до електронната си поща, може би до акаунт за онлайн
банкиране или до различни служебни системи, чрез които достъпвате чувствителна
информация на работодателя си. Дори да не попадате в никой от тези случаи, силно
вероятно е телефонът Ви да дава достъп, макар и ограничен, до кредитна карта,
която сте въвели, за да можете да сваляте платени приложения или да плащате за
допълнителни услуги в безплатни за сваляне приложения.

# От какво да предпазим телефона си

Обикновено заплахите са два вида:

 * Физически достъп до устройството, който да се ползва или за пряк достъп до
   информацията на него, или с цел да се инсталира зловреден софтуер.
 * Зловреден софтуер, стигнал до устройството не чрез физически достъп на
   нападателя, а по друг начин.

Достъпът чрез инсталиран софтуер може да бъде следствие от няколко различни 

Съществуват множество възможни сценарии, в които дори телефонът, който винаги
носите в джоба си да попадне в ръцете на някой друг. От тривиални ежедневни
ситуации като да го оставите на бюрото си за няколко минути, докато вършите нещо
друго до неприятни крайни ситуации като това някой да Ви ограби.


# Какво можем да направим

Този въпрос няма тривиален отговор. Има различни действия, които могат да се
предприемат, според това какви точно са заплахите, от които искаме да се
предпазим. Тук ще разгледаме само няколко от по-простите и лесни за прилагане,
които обаче са и най-ефективните начини за предпазване от най-вероятните
проблеми.

## Заключване на екрана

Нелош, много прост начин за предпазване от пряк физически достъп за кратко
време, в което при липса на заключване може да се получи достъп до налична
информация на телефона или да се инсталира приложение, което в последствие да
събира информация за по-дълъг период от време.

Както iOS така и Android поддържат функции за заключване на екрана на телефона,
било то с цифров код, „шарка“ за заключване (pattern) или биометрични данни,
които поддържа телефона (пръстов отпечатък или лицево разпознаване).

В общия случай всеки от тези варианти е достатъчно добра бариера пред „небрежни“
опити за достъп до устройството.

Достатъчно силно мотивиран нападател, евентуално с подходящи технически
средства, би могъл да заобиколи или излъже системите разчитащи на биометрични
данни. Тоест в известен смисъл използването на биометрични данни за заключване
на телефона Ви е по-малко сигурно от използването само на цифров код или шарка.

При всички положения обаче, ако нуждата от въвеждане на код всеки път при
използване на телефона създава твърде голямо неудобство за Вас, използването на
биометрична верификация също не е никак лош начин за предпазване на устройството
Ви.

## Криптиране на запаметяващото устройство

Заключването на екрана помага за предпазване в случаи на краткотраен физически
достъп до устройството, но е безполезен в случаите, когато нападателя има
неограничено време. Ако телефонът Ви бъде откраднат, заключването на екрана само
по себе си не представлява проблем за достъп до информацията на устройството.

За предпазване от тази ситуация е нужно криптирането на цялото запаметяващо
устройство на телефона. Това е функция, която съвременните модерни мобилни
операционни системи предлагат и активирането ѝ може да отнеме около един час, но
това е еднократна операция. От този момент нататък кодът, който сте настроили за
заключване на екрана се използва също така и за декриптиране на запаметяващото
устройство.  Разликата е, че дори при изключване на телефона, няма начин
информацията в него да бъде достъпена без да се знае въпросния код за
заключване, или да се излъже системата за сигурност използваща биометрични
данни. И двете са теоретично възможни, но практически сложни и много времеемки
за изпълнение, особено налучкването на цифров код или шарка за заключване.

При съвременните телефони, налучкването на кода за достъп обикновено не е
достатъчно добра стратегия за разбиване на сигурността му. Дори при възможност
за автоматизиране на процеса, в устройствата и операционните им системи има
вградени различни механизми за ограничаване както на възможния брой опити в
определен период от време, така и на позволения брой последователни грешни
опити.

Някои устройства поддържат и функцията да изтрият данните записани на тях ако се
случат повече от определен брой последователни грешни опити за отключване. В
комбинация с редовни бекъпи на данните от тези устройства, това може да е нелоша
идея, която гарантира, че е практически невъзможно устройството Ви да бъде
компрометирано, дори в случай на кражба.

## Предпазване от зловреден софтуер

С изключение за физически достъп, предпазни мерки срещу който вече знаем, другия
възможен начин зловреден софтуер да се окаже на телефона Ви е ако под някаква
форма бъдете излъгани да го инсталирате.

Съществува възможността някой да бъде персонално таргетиран с цел нападателя да
се домогне до неговите данни или да може да се представя за него в различни
онлайн системи. Много по-често обаче зловредния софтуер е инструмент в мащабни
атаки, които не целят да достигнат определени хора. Масово разпространяване на
зловреден софтуер обикновено разчита на факта, че при достатъчно много
таргетирани потенциални жертви, дори ако процентът на успеваемост е достатъчно
малък, нападателите пак биха имали голяма печалба.

Използването на такъв тип атаки обикновено има за цел едно от следните:

 * Събиране на пароли за голямо количество акаунти в някои онлайн платформи.
   Това може да бъдат финансови системи, където целта е пряката възможност за
   боравене с чужди финанси. Понякога цел на такива атаки могат да бъдат и
   акаунти в социални мрежи, с цел да бъдат използвани за разпространение на
   определена информация, или за да се манипулират различни видове рейтинги на
   други постове с „фалшиви“ харесвания през въпросните акаунти.
 * Използване на изчислителната мощ на устройството с цел дистрибутиране на
   сложна изчислителна задача, като „копаене“ на крипто валути, или пък с цел
   устройството да бъде използвано в така наречените botnet атаки, в които
   множество отделни устройства от различни места, контролирани от един
   централен нападател, който е получил достъп до тях, биват инструктирани да
   претоварват определени онлайн услуги или да изпълняват по-сложни атаки срещу
   тях.

#### Използване само на доверени източници на приложения

Всички съвременни мобилни операционни системи имат интеграции с определени
хранилища със приложения съответните платформи (AppStore за iOS устройствата,
Google Play за Android). По подразбиране, всяко устройство е настроено така, че
да не може да се инсталира софтуер, който не е свален от въпросните доверени
източници.

Съществуват начини тези ограничения да бъдат заобиколени, но в почти всички
случаи това е практика, която излага устройствата на много по-сериозна опасност.
Приложения инсталирани от съответните хранилища със софтуер минават през
проверки за това каква точно функционалност представят и какво правят с данните,
до които получават достъп оперирайки на съответните устройства. Освен това
качването на приложения в тези хранилища предполага, че създателите им се
идентифицират по някакъв начин и застават с името си зад приложенията си. Това
дава по-добро ниво на сигурност дори само заради факта, че прави легалното
търсене на отговорност от злонамерени разработчици по-лесно заради липсата на
тотална анонимност.

#### Оценка на исканите от приложенията права

Всяко приложение има нужда от определени права, за да функционира. Операционните
системи на съвременните мобилни устройства се грижат за това да сте информирани
до кои функции на устройството Ви има достъп всяко едно приложение.
При инсталиране, или при първо използване на съответната функционалност, всяко
приложение поисква разрешение за достъп. Има различни функционалности, които
изискват отделни права за достъп:

 * достъп до камерата за правене снимки и/или видео
 * достъп до микрофона на устройството, за правене на аудио записи
 * достъп до документите в устройството (снимки, видеа и всякакъв друг тип
   файлове)
 * достъп до информация за физическото местоположение на устройството, често
   пъти разделена в отделни нива от грубо местоположение (т.е. такова с ниска
   точност) до много прецизно (т.е. такова с грешка до няколко метра).

Според различните функционалности на устройството и вида и версията на
операционната система, може да има много други различни от тези права, които
приложенията да могат да изискват.

Макар че преди качването им в хранилищата на съответните операционни системи,
приложенията биват проверявани, случва се недобронамерени приложения да стигат
до там. Добрата новина е, че никое приложение няма техническата възможност да
получи достъп до определена функционалност на устройството Ви, без изрично да
сте му позволили като му дадете съответните права.

Винаги гледайте внимателно какви права изисква от Вас едно приложение и се
замисляйте има ли логика да го прави.

 * ако приложение за правене на снимки иска достъп до камерата и достъп до
   файловете Ви, това има смисъл.
 * ако приложение за четене на новини иска достъп до микрофона и детайли за
   физическото Ви местоположение, това е голям червен флаг за нещата, които може
   би се случват в това приложение.


# Стъпки, които можете да предприемете веднага

### Криптирайте запаметяващото устройство

Запознайте се с начина, по който може да активирате криптиране на цялото
запаметяващо устройство на телефона си (Full Disk Encryption). При някои по-нови
устройства това се случва като част от процеса по начално настройване на
устройството, в който изрично се предлага опцията всички данни да бъдат
криптирани за по-добра сигурност.

В случай, че запаметяващото устройство на телефона Ви не е криптирано,
функционалността за това обикновено е в секцията за сигурност в настройките на
телефона. Тази процедура, обикновено включва и механизма за заключване на
екрана.

### Бъдете внимателни относно приложенията, които инсталирате

Макар и да звучи малко общо, много добра идея е да се възползвате пълноценно от
факта, че мобилните операционни системи се стараят да правят изискването на
права от приложенията все по-очевидни за потребителите.

Винаги когато дадено приложение изисква определени права (при инсталиране или по
време на изпълнението си) си задавайте въпроса „Има ли смисъл тези права да са
нужни за правилното функциониране на приложението?“

В по-новите версии на iOS и Android, заедно с възможността за изискване на
права по време на изпълнение, а не при инсталиране, можете да отказвате да
дадете тези права на приложението. Понякога приложения изискват доста общи
права, защото някои части от функционалността им се нуждае от тях. Ако това е
функционалност, която не използвате, винаги е добра идея да не давате това право
на приложението. В случай, че по-късно се окаже, че се нуждаете от тази
функционалност, винаги можете да промените решението си. Същото важи и в
обратната посока. Ако сте използвали дадена функционалност на някое приложение,
която изисква да речем достъп до информация за физическото Ви местоположение, но
вече използвате само функции, които не се нуждаят от това, то от настройките за
сигурност на телефона си можете да отнемете правото за достъп на това приложение
до физическото Ви местоположение.
