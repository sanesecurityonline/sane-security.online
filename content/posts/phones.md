---
title: "Мобилни телефони"
slug: "мобилни телефони"
date: 2018-02-04
draft: false
---

Повечето хора в някакъв смисъл са зависими от мобилните си телефони. И не става
въпрос за възможността да имаме телефон в себе си по всяко време, телефонните
разговори са все по-рядко използвана възможност на устройствата, което почти
всеки има в джоба си.

За много хора мобилния телефон е основното средство за достъп до електронна поща
и социални мрежи, където се случва повечето ни комуникацията с други хора. Все
по-често телефонът е инструмент за финансови операции или дори ползване на
услуги от държавната администрация.

---

Без значение дали това е напълно осъзнато -- и дали ни харесва -- мобилните ни
телефони са изключително важна част от живота ни.

---

При тях, както при повечето устройства, потенциалните опасности за сигурността
растат заедно с количеството възможни функции и удобства. Колкото по-умни и
по-можещи са мобилните ни устройства, толкова повече възможни, макар и честно не
тривиални за откриване и възползване, са начините да бъдат компрометирани.

## От какво да предпазваме телефона си

В текста за [моделиране на заплахи]({{< relref "threat-modeling.md" >}})
разгледахме няколко потенциални заплахи що се отнася до мобилни телефони.

 * нападател да получи **физически достъп** до телефона
 * **зловреден софтуер** да получи възможност да се изпълнява на телефона

Да помислим колко опасни са тези сценарии и до какво дава достъп телефона ни.

 * профилите ни в **социални мрежи** са достъпни през телефона
 * същото важи за **електронната ни поща**
 * някои приложения могат да инициират **финансови операции** от наше име

Всяко от тези неща ни дава много удобства, които несъмнено спестяват време и
усилия. Лесния достъп на потенциален нападател до тях обаче ни поставя в
опасност. Производителите на мобилни телефони и операционни системи за тях са на
ясно с това и са положили немалко усилия да позволят на потребителите си да
получат добри нива на сигурност, без да се налага да жертват от гледна точка на
удобство.

## Заключване на екрана

Що се отнася до мобилни телефони, може да приемем, че заключването на екрана е
„санитарния минимум“ на сигурност, който би било редно всеки да прилага. Дори
тази **проста мярка** е достатъчна за предпазване от **небрежни опити** за
достъп до устройството.

За всеки с няколко минути физически достъп до устройството ни не би било проблем
да разгледа всичките ни съобщения/мейли/снимки или да инсталира различни
зловредни приложения на него. От такива, които използват изчислителната мощ на
устройството за „копаене“ на криптовалути, до такива позволяващи дистанционното
включване на камерата и микрофона или преглеждане на всички действия, които
правим с телефона си. Това е проблем, който заключването на екрана до голяма
степен решава.

Както iOS, така и Android поддържат функции за заключване на екрана на телефона,
било то с цифров код, „шарка“ за заключване (pattern) или биометрични данни,
които поддържа телефона (пръстов отпечатък или лицево разпознаване).

Държим да отбележим обаче, че **основен недостатък** на тази мярка за сигурност
е небходимостта от едва 20-30 минути, относително малко усилия и техническа
грамотност, за да бъде преодоляна. При рестартиране на телефона в специален
режим е възможно нападателя да успее да извлече всичката информация от телефона,
както и да инсталира допълнителни приложения.

## Криптиране на запаметяващото устройство

За предпазване от тази ситуация е нужно **да се криптира цялото запаметяващо
устройство** на телефона. Това е функция, която съвременните мобилни операционни
системи предлагат. За активирането ѝ е нужна **еднократна операция**, която може
да отнеме до около час, но **не изисква никакви специални умения** от страна на
потребителя. Обикновено може да бъде активирана от настройките за сигурност на
устройството.

---

 * при стартиране на устройството (включитлено и в споменатия специален режим),
   **за декриптиране на информацията се изисква код**, който сте избрали

 * както при заключването на екрана, освен цифров код може да използвате шарка
   или биометрични данни, в зависимост от възможностите на телефона.

---

**Налучкването** на кода за достъп е **безполезна стратегия** за разбиване на
сигурността на един телефон. Дори при възможност за автоматизиране на
налучкването, в устройствата има вградени различни механизми на хардуерно и
софтуерно ниво за **ограничаване** както на възможния **брой опити** в определен период
от време, така и на позволения брой **последователни грешни опити**.

Някои устройства поддържат и функция за изтриване на данните след повече от
определен брой последователни грешни опити за декриптиране. Ако достатъчно
**редовно запазвате резервни копия** на тези данни, тази функционалност прави
нерегламентирания достъп до данните **практически невъзможен**.

## Зловреден софтуер

Зловредния софтуер най-често има едно от следните цели:

 * контрол над голямо количество устройства, за използването им за различни
   видове **атаки** или за **изпращане на спам**, така наречените
   [botnets](https://en.wikipedia.org/wiki/Botnet)
 * получаване на информация от устройствата, с цел **събиране на номера на
   кредитни карти** или **потребителски имена и пароли** за различни онлайн услуги

Най-често, поради не тривиалната инвестиция нужна за успешното му създаване и
разпространение, **зловредния софтуер не е насочен към конкретен човек**.
Обикновено такъв тип атаки разчитат на **голям брой потенциални жертви**, така
че дори и при ниска успеваемост, крайния резултат да си струва усилията.

## Използване само на доверени източници на приложения

Всички съвременни мобилни операционни системи имат интеграции с определени
хранилища със приложения за съответните платформи (App Store за iOS, Google Play
за Android). По подразбиране, всяко устройство може да инсталира софтуер **само
от съответния доверен източник**.

Различни инструкции, които може да намерите онлайн за инсталиране на конкретни
приложения или за достъп до определени функционалности на устройството съветват
да се премахнат на тези органичения. Това излага устройството на редица
опасности.  Докато приложенията в съответните **официални хранилища** минават
определено ниво на проверки и **публикувалите ги разработчици са известни**, то
инсталирането на приложения от други източници често пъти крие риска, че след
иснталирането си приложението може да има редица нежелани и опасни ефекти.

Без значение колко внимателен, технически умел и добре информиран е един
потребител, най-добрия начин да се защити от зловреден софтуер е като се довери
на услугите **създадени с цел да решат този проблем.**

## Оценка на исканите от приложенията права

Всяко приложение има нужда от **достъп до определена функционалност** на
устройството, за да работи. Операционните системи на съвременните мобилни
устройства се грижат за това **да сте информирани** ида имате контрол над това,
до кои функции на устройството има достъп всяко едно приложение. При
инсталиране, или при първо използване на съответната функционалност, всяко
приложение изисква разрешение за достъп.

---

 * достъп до **камерата** за правене снимки и/или видео
 * достъп до **микрофона** на устройството, за правене на аудио записи
 * достъп до **документите в устройството** (снимки, видеа и всякакъв друг тип
   файлове)
 * достъп до **информация за физическото местоположение** на устройството, често
   пъти разделена в отделни нива от грубо местоположение (т.е. такова с ниска
   точност) до много прецизно (т.е. такова с грешка до няколко метра).
 * както и още много други според устройството и версията на операционната
   система

---

Макар че преди качването им в съответните хранилища приложенията биват
проверявани, съществуват **различни техники за прикриване на функционалност**,
чрез които понякога недобронамерени приложения може да бъдат публикувани. Никое
приложение обаче **няма техническата възможност** да получи достъп до определени
възможности на устройството **без изрично позволение**.

Винаги преглеждайте какви права изисква едно приложение и оценявайте дали искате
да ги дадете.

---

 * ако приложение за правене на снимки иска достъп до камерата и файловете, в
   това има смисъл
 * ако приложение за четене на новини иска достъп до микрофона и детайли за
   физическо местоположение, това е голям червен флаг за нещата, които може би
   се случват в това приложение

---

Често пъти приложения могат да работят и без да им бъдат дадени всички права,
които изискат, стига това да не прави работата им невъзможна.

---

 * приложение за правене на снимки няма как да работи без права за достъп до
   камерата
 * приложение за четене на новини, най-вероятно ще върши това, което искате и
   без достъп до микрофона

---

Възползвайте се от това като **не давате права** на приложенията, **които не са
нужни** за целите, за които искате да ги използвате.
